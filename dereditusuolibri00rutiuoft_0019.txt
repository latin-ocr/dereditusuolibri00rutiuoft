LIBER PRIMVS. 3

Quantum vitales natura tetendit in axes,
Tantum virtuti pervia terra tuae.
Fecisti patriam diversis gentibus unam:
Profuit invitis, te dominante, capi.
Dumque offers victis proprii consortia iuris, 65
Vrbem fecisti, quod prius Orbis erat.
Auctores generis Venerem Martemque fatemur,
Aeneadum matrem Romulidumque patrem:
Mitigat armatas victrix clementia vires,
Convenit in mores numen utrumque tuos. 70
Hinc tibi certandi bona parcendique voluptas:
Quos timuit, superat, quos superavit, amat.
Inventrix oleae colitur vinique repertor
Et. qui primus humo pressit aratra puer
Aras Paeoniam meruit medicina per artem, 75
Factus et Alcides nobilitate deus:
Tu quoque, legiferis mundum complexa triumphis,
Foedere communi vivere cuncta facis.
Te, dea, te celebrat Romanus ubique recessus,
Pacificoque gerit libera colla iugo. 80
Omnia perpetuo quae servant sidera motu,
Nullum viderunt pulchrius imperium.
Quid simile Assyriis conectere contigit armis?
Medi finitimos condomuere suos:
Magni Parthorum reges Macetumque tyranni 85
Mutua per varias iura dedere vices.
Nec tibi nascenti plures animaeque manusque,
Sed plus'consilii iudiciique fuit.
Iustis bellorum causis nec pace superba
Nobilis ad summas gloria venit opes. 90
Quod regnas minus est quam quod regnare mereris:
Excedis factis grandia fata tuis.
Percensere labor densis decora alta tropaeis,
Vt siquis stellas pernumerare velit.
Confunduntque vagos delubra micantia visus: 95
Ipsos crediderim sic habitare deos.
Quid loquar aerio pendentes fornice rivos,
Qua vix imbriferas tolleret Iris aquas?

1ss

